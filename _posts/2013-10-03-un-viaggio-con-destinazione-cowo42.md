---
layout: post  
title: Un viaggio con destinazione Cowo42
---

Le facce sono quelle curiose di chi è appena atterrato in una città diversa, dopo un viaggio abbastanza
lungo da poter essere straniante ma troppo breve per essere stancante. Anzi: gli occhi dei presenti sono 
quelli vispi curiosi di chi è arrivato in un posto nuovo e non vede l’ora di scoprirlo, fino in fondo. Non è la
cronaca di una giornata agli “arrivi” dell’aeroporto, ma la scena vista e la sensazione provata durante la
presentazione di Cowo42. 

Chi lo scorso 16 settembre ha deciso di “partire” per arrivare all’aperitivo di presentazione di Cowo42 ci
piace pensare lo abbia fatto con lo stesso spirito con cui si affronta un viaggio, una scoperta: curiosità,
voglia di fare, desiderio di conoscere cose e persone nuove. Abbiamo cercato di fare in modo che
“l’atterraggio” a Cowo42 fosse morbido e pulito. La netta sensazione è stata che chi è arrivato avesse voglia
di respirare un’aria nuova.

L’aria nuova che si respira a Cowo42 è fatta di elementi per noi essenziali: collaborazione, apertura, senso
di comunità, accessibilità, sostenibilità. Crediamo che l’accoglienza e la cura dell’ospitalità, delle persone,
siano elementi fondamentali per uno spazio di coworking come lo intendiamo noi. Crediamo che non ci
possano essere spazi fisici senza che ci siano anche spazi mentali. I viaggi aprono la mente ed è per questo
che ci piace pensare che Cowo42 possa essere la meta perfetta di un viaggio all’insegna dell’evoluzione e
dell’innovazione. Per fare grandi viaggi ci vogliono grandi persone: abbiamo fatto la prima tappa ed era piena
di persone interessanti.