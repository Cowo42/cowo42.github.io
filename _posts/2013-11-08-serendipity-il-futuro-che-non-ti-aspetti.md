---
layout: post  
title: Il futuro che non ti aspetti. Il tuo.
eventId: 9170542339
eventUrl: https://www.eventbrite.it/e/biglietti-progetto-serendipita-un-nuovo-modello-di-scuola-9170542339?ref=etckt
---
Avete mai pensato di trovare quello che non stavate cercando? Vi ricordate quando da piccoli giocavate a nascondino: cercavate Gaia e “tanavate” Stefano. Il bello del nascondino forse è proprio quello. Cowo42 vi invita questa volta a provare un gioco bello inaspettato come nascondino. **Nella prossima iniziativa che abbiamo organizzato proveremo a cercare il futuro che non ci aspettiamo: il nostro!** E lo faremo con chi meglio di tutti è esperto di giochi: i bambini. 

Il prossimo 27 novembre andremo a scoprire il progetto Serendipità di [Emily Mignanelli](https://www.facebook.com/emily.mignanelli?hc_location=stream) e lo faremo per **tre buoni motivi**. 

**Il primo è legato al nome del progetto: la serendipità** è la sensazione che si prova quando si scopre una cosa non cercata e imprevista mentre se ne sta cercando un'altra. Ma è anche la capacità di intercettare le riflessioni, le intuizioni, le impressioni personali delle singole persone che ci circondano per metterle al servizio dell'intera società ed anche per provarne l'efficacia in un contesto imprenditoriale. Possiamo forse 
fare a meno di un po’ di serendipità? Ecco, qui ne avremo un assaggio.

**Il secondo motivo è connesso al progetto** ed al metodo educativo che il progetto Serendipità utilizza e vuole diffondere. Si tratta di un approccio pedagogico fondato sull’**insegnamento libertario e sui principi montessoriani**.  Serendipità è anche una struttura che accoglie bambini in età da scuola materna che si configura come laboratorio permanente di socialità, conoscenza, crescita e condivisione. **Insomma una specie di spazio di coworking fatto a misura di bambino**; un modello che negli Stati Uniti è stato il terreno educativo di chi ha fondato grande imprese specialmente nel settore tecnologico (ormai è notizia diffusa che **i fondatori di Google sono stati ispirati dal metodo montessoriano**). Come si coltiva lo spirito di intraprendenza? Questo è un metodo per capirlo.

**Il terzo motivo è legato al mondo delle startup**: [Emily](https://www.facebook.com/emily.mignanelli?hc_location=stream) ha ideato il progetto e lo ha messo in cantiere credendoci fino in fondo anche quando le cose non sono andate bene, anche quando il mondo intorno le suggeriva di lasciar perdere. Quella di Serendipità è anche la storia di come **la passione, la determinazione ed un buon progetto ricco di valori possono avere la meglio sulle circostanze**. Voglia di una sferzata di entusiasmo? La viva voce di chi ce lo ha messo tutto sarà contagiosa.

A noi sembra che questi tre motivi valgano il prezzo di un biglietto (peraltro gratis): non aspettatevi niente, troverete un pezzetto del vostro futuro.
